Username: Oren Auster
Post_url: https://m.facebook.com/groups/171810053014040/permalink/1815995748595454/
Text: בקצרה - החיסון לא יכול להפוך את בדיקת הקורונה שלכם (אנטיגן או PCR) לחיובית.
אם התחסנתם לאחרונה, ביצעתם בדיקת אנטיגן או PCR וקיבלתם תוצאה חיובית - סביר להניח שנדבקתם בקורונה (אם-כי ייתכן מצב של חיובי-מוטעה, שאינו קשור לחיסון).

הסבר ביולוגי:

* בדיקות אנטיגן (מוסדיות וגם ביתיות) נועדו לבדוק נוכחות נגיף הקורונה (SARS-CoV-2) בדרכי הנשימה העליונות (אף ו\\או גרון).

בבדיקה ישנו שימוש בנוגדנים שמזהים רכיבים של הנגיף, וסמן צבע שמופיע בפס כאשר ישנו קישור בין הנוגדנים של הבדיקה לבין האנטיגן שבדגימה.

החלבון הנגיפי שבדיקות האנטיגן (לפחות אלו שנתקלתי בהן) מסוגלות לזהות הוא החלבון נוקליאוקפסיד ( N), חלבון אחר מאשר זה שנוצר בעקבות החיסון - חלבון ספייק (S). בנוסף, החיסון מוזרק לשריר ביד, בעוד שהדגימה נלקחת מדרכי הנשימה העליונות - וכמות (שניתן לזהות בבדיקת אנטיגן, לפחות) של החלבון שנוצר בעקבות החיסון לא תגיע לשם...

לכן לא אפשרי שהחיסון יגרום לבדיקת אנטיגן של אדם שלא נדבק בקורונה להיות חיובית.

* בדיקת PCR נועדה לזהות קיום של רצפים גנטיים של נגיף הקורונה. גם בדיקה זו מבוצעת על דגימת מטוש מהאף והגרון, בעוד שהחיסון ניתן בזריקה ליד ורכיביו לא מגיעים לדרכי הנשימה (לפחות לא בכמות שהבדיקה תצליח לזהות). בנוסף, גם בדיקת PCR נועדה לזהות מספר גנים שונים של הנגיף, כך שהיא לא אמורה לצאת חיובית רק אם גן אחד (S) אותר בבדיקה.

משתי סיבות אלו, החיסון גם לא משפיע על תוצאות בדיקת ה-PCR.

-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-
* חשוב לציין שבדיקה סרולוגית, שנועדה לזהות נוגדנים לקורונה בדגימת-דם, צפויה לצאת חיובית מספר ימים עד שבועות לאחר חיסון - כי החיסון משרה יצירת נוגדנים שמגנים נגד קורונה... גם כאן, מדובר רק על בדיקה שנועדה לאתר נוגדנים נגד חלבון S, שנוצר בעקבות החיסון.
ישנן בדיקות סרולוגיות אחרות שנועדו לזהות נוגדנים כנגד חלבון N, וגם הן לא מושפעות מחיסון (רק מהחלמה).

* קישור למקורות, בתגובה (כשהפוסט יאושר)
Date: 2022-01-17 12:32:27
Likes: 37
Comments: 9
Shares: 5
