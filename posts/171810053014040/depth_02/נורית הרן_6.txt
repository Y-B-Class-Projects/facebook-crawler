Username: נורית הרן
Post_url: https://facebook.com/100000279801780/posts/5142490792436863
Text: Rachel Baumel‎קבוצת היידיש
‏5 בפברואר‏ ב-‏16:05‏ ·

על זן הולך ונכחד (ילדי העליות האשכנזיות הראשונות):

"אני מקדיש את הטור לכל המילים שנעלמו לי ולאורך השנים מהילדות בבית של סבא וסבתא ועד היום.
מילים וביטויים שהוחלפו בעכשוויים יותר או שסתם הלכו לעולמם עם דור שהולך ונעלם.
אצל סבא וסבתא תמיד הייתי *"אינגלה"* (אני הייתי *מיידעלע* ) ו- *"זיסלה"* ובתרגום להיום, (כשכל *שווסטר* נהייתה "אחותי"), זה בערך "מותק" או "כפרה".
כשנשארתי לישון שם, הם שלחו אותי לישון ב *תשע פחות עשרה*, ביקשו שאתקלח ב *דוש* או עם *הטלפון של האמבטיה* (זה היה לפני שלאמבטיה היה סלולארי), אח"כ דרשו שאעשה *פישה* ב *בית כיסא* ומשם, הם אמרו לי *גיי שלופן*, למרות שידעו שאני לא *חרופר* גדול. מכיוון שלא הייתי *פרסר* (אכלן) גדול, וסבתא התלוננה שאני רזה כאילו באתי מ *ביאפרה*, היא הכינה לי ביצה קלה וצנים, אפשרה לי לבחור מבין מגוון המעדנים "גיל", "אשל" או *לבנייה* שגדשו את הפריג'ידר, והבטיחה שבבוקר סבא יכין לי *קרטופאלאך* או *מצאברייט* (שבכל תפוצה כינו אותה קצת אחרת) והבטיחה שאם אני אגמור את הכל, אני אקבל בונבוניירה, שהיא מחבאת (רצתה לומר מחביאה) במיוחד בשבילי בכוננית מתחת לקריסטלים או שהיא תקלף לי *תפוח זהב* ואפילו תרשה לי לשתות פטל (אז עוד לא שאלו אם אני רוצה פטל ענבים או פטל אננס, מיץ פטל, היה מורכב דווקא מתרכיז...פטל).
כשלא רציתי ללכת לישון, משכתי זמן וביקשתי להישאר עוד קצת כדי לראות גם תשדירי שירות ששודרו בטלויזיה מייד אחרי שנגמר מבט לחדשות (אז *נתנו חדשות* בתשע), סבתא ביקשה מסבא שייקח אותי למיטה (שהתכשיט לא יישאר ער, חלילה, עד "פסוקו") ושיספר לי *א-מעיישה* לפני השינה. סבא התחמק והסביר ש *בובה מעיישס* זה ה *גישפט* שלה והוא יותר בקטע של הפרנוסה. היא ביקשה שהוא יהיה חברה'מן והוא הזכיר לה שדווקא היא ה *ג'דה* במשפחה. הם המשיכו להעביר ביניהם את האחריות לשעשע אותי עד כדי שינה, היא הסבירה לו שהוא *אייזן בטון* והוא הסביר לה שהוא כבר *אלטר-קאקר* ושתניח לו. כשקצת התעקשתי להישאר רק עוד קצת ודומה שהגדשתי את הסאה, סבא עבר לשלב האיומים, שאל אם אני רוצה *שמיר* או איזה *פליק* וסבתא אמרה לו באידיש: *צ'פמנישט* או *שלוגמנישט* ואני הבנתי שהמצב משתפר לרעתי. סבתא פעלה בשלב זה בשתי החזיתות ובמקביל היא הציעה לי, לא להיות *מוישה גרויס* ולא להתנהג כמו *שייגץ* , והסבירה שלחטוף בומבה או *זבנג* מסבא זה לא *גליק* גדול, למרות שהוא כבר קצת *צילייגר* . מהמיטה שמעתי אותה אומרת לסבא שלא יעשה על התכשיט *אבו עלי* , אבל בכל מקרה אחרי הרבה זמן דווקא השתכנעתי מהר וליתר ביטחון הלכתי לישון.
בבקרים, ברוח התקופה, מאחר שלסבא לא היה *אוטומוביל* ולא נסענו לשום מקום, חיפשתי חברים למטה בשכונה, להוציא קצת אנרגיה לפני שתגיע ארוחת הצהריים (ב *רבע אחרי אחת* ), שכולה *צימס* , *צ'ולנט* , *גפילטע-פיש* ומרק אטריות *יוך מיט לוקשן* ולקינוח-שיא השיאים – *קומפוט* , בו צפו שזיפים שמותם נקבע רק שבוע קודם לכן.
גם את המשחקים מאז, כבר כמעט ששכחתי, עשינו אז *זוג או פרט* או *משלוש יוצא אחד* כולל *בא לעזרה* ו *פעם שלישית קובעת* , כדי לדעת מי יהיה ראשון ב *ארבע מקלות* , ב*חמש אבנים* , ב *שבע בום* או במשחק בבור עם ה *גוגואים* או ה *גולות* , שסבא התעקש לקרוא להן *בלורות* .
כשקצת בגרתי ובאתי לסבא וסבתא, שכבר עייפו, החלפנו תפקידים והם ביקשו שאספר להם *מעיישס* , בעיקר כשהתחלתי להיות עורך דין ולעסוק (בשנים הראשונות) בפלילים או כשיצאתי למסעות בארצות רחוקות.
ללא קשר לסיפור, סבא תמיד רצה לדעת אם הנאשם הוא *פראנק* או *ווזווז* , אם הבחורה היא *שיקסה* או *משלנו* ואם השוטר שנתן את ה *רפורט* היה סתם *קקאמייקה* או *ז'לוב*. ברגעי השיא בסיפורי המסעות שלי סבתא תמיד נבהלה בדיעבד למפרע, פלטה *אוי-ויי-זמיר* או *אוי חלש אווק*, והזהירה אותי שלא אהיה *שמשן הגיבר* וסבא ניסה להרגיע אותה, ואמר שאני סתם *בלופר* ושאם זה נכון אז הוא *קוגלאגר*. ואני, אני המשכתי לספר להם סיפורים.
אז זהו, הזמן עובר, תקופה חלפה, הביטויים האלה כבר מזמן *שפכו לאגר* (וגם הביטוי "שפך לאגר", כבר שפך לאגר).
סבא וסבתא *הלכו פייפן* , כלשונם, והשנה שניהם חגגו 100 בלעדינו או בלעדיהם. שפה של פעם, ניחוח ריחות של מצעים ומאכלים שחלפו מן העולם, מראות ובתים שמעלים בי בחיוך עצוב ומראם הולך ומיטשטש נוכח כוחו של הזמן, קולות שהיו חלק מפסיפס הילדות וההתבגרות שלנו, נעלמים לנו עם חלוף האנשים, עם חלוף העיתים ועם חילופי התפקידים שלנו, בעולם, שכדרכו של עולם, ממשיך לנו הלאה.
ומה שנשאר זה למזוג *הגלייזאלע* (כוסית), ליהנות מכל הטוב, להבין שאנחנו כאן אורחים לרגע, לנצל את יופיו של הרגע ולזכור את הציווי שלהם, בסופו של כל סיפור, כשהם רק ביקשו ממני תמיד, תמיד, לזכור להיות *א-מנטש* ".

שבת שלום לכולם 🍷❤️
Date: 2022-02-06 12:17:00
Likes: 0
Comments: 0
Shares: 0
